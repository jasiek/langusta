Мама Кольо дума:
- Абе Кольо, мамин Кольо,
не находи ли се, Кольо,
из тази Пирин планина?
Къде отиваш, мамин Кольо,
къде зимуваш?
Къде оставаш, мамин Кольо
твойта стара майка
и твоя стари баща,
твойта булка млада
и твойте дребни деца? -
Кольо мама дума:
- Мамо, стара мамо,
стара, изумяла!
Мойта стара майка -
Стара планина -
дето ний се крийме
в нейните й пазви;
Моя стари баща, мамо -
тънката ми пушка,
пушката бойлия -
с нея отмъщаваме
на нашите душмани;
Мойто младо булче, мамо -
острата ми сабя,
с нея ний се браниме
от нашите врагове;
Мойте дребни деца, мамо -
дребните куршуми,
те много ни слушат, мамо -
където ги изпратим,
назад не се връщат!